Analýza business procesů - AS IS


Existuje mnoho způsobů, jak vyvíjet webové stránky. Je možné napsat celý web úplně od začátku, ale mnohem častěji se dnes používá vývoj webu z již předvytvořené šablony, nebo dokonce CMS (systém pro správu obsahu jako je například Joomla, WordPress, Drupal).
Web může být nasazen na server, který posílá buď prostý statický obsah, nebo je na serveru nasazena technologie pro vytvoření dynamického obsahu na serverové straně. Prohlížeči uživatele je pak poslán pouze statický obsah, který se skládá ze značkovacího jazyka HTML, kaskádových stylů CSS, který mění web po designové stránce, a nakonec je v něm obsažen skriptovací jazyk (dnes již standardem JavaScript, popřípadě některý z mnoha frameworků, které jsou na něm postavené), který umožňuje dynamickou změnu obsahu webové stránky bez potřeby aktualizace stránky pomocí requestu na webový server.
Vývoj webu probíhá složitým procesem, kde velice stěžejní částí je proces testování. Začíná se od testování HTML, kde se ověřuje validita (například pomocí nástroje W3C validátor). Kontrolují se také přístupnosti odkazů, které se na stránce vyskytují (existující cílové stránky, existující odkazované obrázky, …). Při testování by se správně měla zvalidovat každá stránka, která je dostupná ať již staticky zaslaná, nebo dynamicky vytvořená pomocí kódu na straně serveru. Bohužel se často kvůli rozsáhlosti webové stránky kontrolují pouze klíčové stránky. Co se týče CSS, na celém webu je použito pouze několik souborů s kaskádovými styly, které jsou pak odkazovány na všech stránkách. Tyto soubory je pak také možné zkontrolovat pomocí automatických validátorů. Bohužel se v případě CSS nekontroluje, zda jsou některé selektory použity redundantně, nebo naopak některé potřebné kaskádové styly chybí.
Mimo jiné se také kontroluje přístupnost (WCAG), kde se kontroluje kontrast použitých barev, platné odkazy, alternativní popisy obrázků a jiné. Tuto kontrolu nelze plně automatizovat. Jelikož kontrola manuální je časově i finančně náročná, provede se většinou pouze automatická kontrola, která není schopna zkontrolovat vše. 

V některých případech se provádí kontrola použitelnosti webu, na kterou je nutné najmout skupinu “cílových” uživatelů, kteří jsou sledování při pohybu na webu a následně se usoudí, co je na webu špatně. Tento přístup je však velice náročný na čas a na finance a zabývají se jím specializované firmy.